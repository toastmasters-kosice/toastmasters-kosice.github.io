---
templateKey: blog-post
title: Prejav, ktorý zaujme... Zopár tipov, ako na to
date: 2020-11-11
featuredpost: false
featuredimage: /img/prejav_ktory_zaujme_hero.jpg
tags:
  - Vzdelávací prejav
  - Písanie prejavu
  - Tipy a triky
---
Napísať prejav, ktorý zaujme, chce čas a predovšetkým dobrú prípravu. Dnes vám ukážeme zopár tipov, ktoré vám pri písaní pomôžu.

Video verzia TU:
<div class="video-container">
  <iframe class="video-iframe" src="https://www.youtube.com/embed/uWuAyOeuDSQ"></iframe>
</div>

# Ako správne skomponovať svoj prvý prejav?
** Tento článok vám pomože pri tvorbe vášho prvého prejavu. Ako? Pomocou niekoľkých jednoduchých pravidiel. **

Minulý rok som bol na konferencii LinuxDays v Prahe. Bol som tam preto, lebo ma zaujímala tematika, no chcel som vidieť aj úroveň rečníkov. Medzi prednášajúcimi boli obrovské rozdiely. Niektorí boli skvelými rečníkmi a niektorí len dali dokopy zopár slajdov.

Najviac spomedzi nich vyčnieval Michal Špaček. Predstavte si tú najväčšiu prenáškovú sálu na univerzite. Bola **úplne** plná. A to až tak, že sme viacerí sedeli na podlahe alebo sa opierali o múry. V sále bolo počas celej jeho prednášky ohromné ticho. Ľudia chceli počuť každé jedno slovo. A keď povedal nejakú vtipnú príhodu, miestnosť dunela smiechom.
Vypracovať sa v rečnení na takúto úroveň nie je jednoduché. Vyžaduje to veľmi veľa praxe. No tento článok vás môže lepšie nasmerovať a ukázať vám, čo funguje.

Ešte kým si určíte názov prejavu, by ste mali vedieť, akú správu ľuďom podáte. Čo svojím prejavom sledujete? Chcete ľudí pobaviť? Informovať? Motivovať? Alebo im chcete predať nejaký produkt?
> Premýšľajte nad cieľom prejavu ešte predtým, než ho začnete písať
Prvá vec, ktorú si musíte uvedomiť, je, **čo chcete v divákoch** na konci vášho prejavu **zanechať**. Áno, správne, **začíname odzadu**. 

Až keď máte cieľ prejavu, začnite premýšľať nad jeho názvom a o čom chcete vlastne hovoriť. 
Každý **prejav by mal mať úvod, jadro a záver**. To nás učili aj na hodinách slovenčiny, všakže. 

**Úvod má ľudí navnadiť a motivovať**, aby si vás chceli vypočuť. Pred chvíľou som začal svoj prejav príbehom. Zaujal vás? Snažil som sa vás motivovať. A o to isté by ste sa mali snažiť aj vy, keď budete niekedy prezentovať iným.
> "Úvod divákov motivuje vypočuť si vás a uvádza jadro vašej reči."
Dám vám jedno odporúčanie. Úvod sa **naučte naspamäť**. Keď budete prednášať, na jazyk vám nemusia prísť tie správne slová. A tým sa úvod môže minúť účinku.

Keď už máte premyslený úvod, porozmýšľajte nad záverom. Aké myšlienky chcete zdôrazniť? 
> Dobrý záver môže v ľuďoch rezonovať mesiace po vašej prednáške. 
**Na jadro časom zabudnú, ale na vaše posolstvo nie**.

A napokon, až ako tretiu vec, premýšľajte nad jadrom prejavu. Keď si pripravujem svoje prejavy na stretnutia nášho klubu alebo keď chystám vzdelávaciu prednášku, pripravím si **myšlienkovú mapu**. Viem síce, čo chcem povedať, ale to ešte nič neznamená. Vo vašej hlave sú **myšlienky neusporiadané**. 
> Myšlienky si najprv usporiadajte.
Predstavte si, že idete písať prejav o sebe. O čom by ste hovorili? Povedali by ste o sebe niečo z detstva? Aký príbeh? Rozprávali by ste o svojich koníčkoch? O akých? Vo vašej hlave sú všetky tieto myšlienky uložené chaoticky. A pre dobrý prejav si ich musíte **usporiadať** do nejakého logického poradia, **do osnovy**. 
Mnohým sa v tomto osvedčili myšlienkové mapy, ale rovnako dobre budú fungovať napríklad aj nalepovacie papieriky. Napíšete na ne vaše nápady, ktoré postupne zotriedite a povyberáte tie, ktoré chcete použiť. 
Dnes, keď už mám zopár prejavov za sebou, si niektoré prejavy píšem v hlave. Premyslím si, o čom chcem rozprávať, nad záverom a v priebehu týždňa, keď mám voľnú chvíľu si triedim myšlienky v hlave. Ak budete prejavy robiť častejšie, zvládnete to určite časom aj vy.

> Do prejavu vyberte len tri-štyri hlavné myšlienky. Tie potom podložte faktami, príbehmi či skúsenosťami.
V prejave **nemôžete spomenúť všetko**. Ak spomeniete viac myšlienok, zmätiete publikum.
Váš čas na pódiu je obmedzený a preto si musíte vybrať, čo poviete.

Už viete, o čom budete hovoriť. Máte vybrané hlavné myšlienky a vytvorili ste osnovu. Ďalšie kroky sú voliteľné, ale pomôžu vám prejav vylepšiť. 
- Odporúčam vám si prejav napísať, vtedy dostane konkrétnu podobu. A keď ho budete písať, určite objavíte nedostatky, nad ktorými sa v pokoji môžete zamyslieť.
- Prejav sa nemusíte učiť naspamäť a ani vám to neodporúčam. Ale keď si ho napíšete, neskôr si na váš text spomeniete vo vašej prezentácii.
- A napokon vám dám ešte jeden tip: Prečítajte si váš prejav nahlas. Keď ho budete čítať, nájdete vety, ktoré znejú neprirodzene. Sú pridlhé, obsahujú zlé vysloviteľné slová, a tak ďalej. Pamätajte, tie najlepšie prejavy sú najlepšie preto, že rečník sa s divákmi rozpráva tak, ako keby s nimi sedel niekde pri káve. Toto je ten najautentickejší prejav, ktorý zaujme.

Prajem vám veľa kreativity pri písaní a budem sa na vás tešiť v ďalšom článku.

*Autor: Vladimír Záhradník*
