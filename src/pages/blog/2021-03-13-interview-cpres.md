---
templateKey: blog-post
title: Interview s prezidentom Toastmasters Košice
date: 2021-03-13
featuredpost: true
featuredimage: /img/interview-1.jpg
description: >-
  Trochu sme vyspovedali Vlada, prezidenta nášho klubu. Ako sa dostal do Toastmasters? Ako mu členstvo v klube pomohlo v reálnom živote? 
  Toto všetko - a ešte omnoho viac - si môžete prečítať v rozhovore.
tags:
  - interview
  - vedenie
  - prezident klubu
---
![Interview](/img/interview-1.jpg)

# 1. Ako si sa dozvedel o Toastmasters?
Môjmu členstvu v TM predchádzali dve veci. Ako študent VŠ som sa zúčastnil letnej stáže, počas ktorej som mal tú česť absolvovať rôzne vzdelávacie aktivity. Medzi nimi bolo napríklad školenie prezentačných zručností, alebo workshopy zamerané na osobnostné stránky, riešenie problémov a vedenie ľudí. Oslovilo ma to, a tak som začal hľadať aktivitu kde by som sa mohol venovať podobným činnostiam, zameraným na sebarozvoj. 
O tejto skúsenosti som raz len tak medzi rečou povedal kamarátke z Prahy. Tá mi okamžite odporučila Toastmasters. Ona v tom čase navštevovala klub v Prahe. Jej rozprávanie ma zaujalo, a tak som začal hľadať. A našiel som košický klub. 

# 2. Prečo si šiel do vedenia?
Po roku pôsobenia v klube som videl priestor, ako by sa dali veci robiť inak. Rozhodol som sa angažovať. Beriem to ako výzvu, kde v praxi uplatnim a otestujem moje skúsenosti - ako líderské, tak aj tie pre prácu s ľuďmi. 

# 3. Vieš uviesť jeden konkrétny príklad, kde ti Toastmasters pomohol v reálnom živote?
Jeden konkrétny príklad asi nie. Zmenila sa ale moja rétorika a postoj pri náročnom jednaní s ľuďmi. Dávam si väčší pozor na to, ako svoje myšlienky hovorím, ako ich formulujem. V minulosti sa mi párkrát stalo, že som ostal nepochopený. Daný človek to pochopil úplne inak, ako som to myslel a to viedlo k nepríjemným situáciám. Už sa mi to tak často nestáva. 

# 4. Môžeš uviesť jednu-dve veci, ktoré si o sebe vďaka Toastmasters zistil?
V klube som spoznal kopec ľudí z rôzneho prostredia. Pre ľudí je prirodzené, že sa obklopujú a komunikujú s tými, kto im je blízky povahovo či záujmovo. Tu som sa naučil komunikovať a vychádzať i s ľuďmi, s ktorými by som sa na prvý pohľad nemal o čom baviť.  Zistil som o sebe, že som diplomatickejší ako som si o sebe myslel.
