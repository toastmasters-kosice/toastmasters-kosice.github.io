---
templateKey: blog-post
title: Interview s viceprezidentom pre vzdelávanie Toastmasters Košice
date: 2021-04-22
featuredpost: true
featuredimage: /img/interview-1.jpg
description: >-
  Prečítajte si ďalší rozhovor zo série rozhovorov s členmi vedenia, tentokrát s naším viceprezidentom pre vzdelávanie Vladom.
tags:
  - interview
  - vedenie
  - viceprezident pre vzdelávanie
---
![Interview](/img/interview-1.jpg)

# 1. Ako si sa dozvedel o Toastmasters?
Vlastne už ani presne neviem. V GlobalLogicu, kde som v tom čase pracoval, niekto spomínal, že bol na obed s istým Lukášom (pozn. Lukáš Bičuš, bývalý prezident klubu) a rozprávali sa o akomsi debatnom klube. Nevedel som síce, že je nejaký Toastmasters, ale už som mal niekde v podvedomí, že v Košiciach pôsobí nejaký rečnícky klub.
Možno o pol roka neskôr sa mi táto informácia zišla. Uvedomil som si, že ako softvérový inžiniér síce dokážem dobre programovať, ale aby som dokázal veľké veci, potrebujem sa naučiť rečniť a networkovať. Hľadal som na Internete, či sa to neviem niekde v Košiciach naučiť a našiel som Toastmasters. Neviem, či som sa dostal najprv na web, alebo na ich Facebook stránku. Vtedy sa mi však tieto dve udalosti spojili.

Na stretnutie som však neprišiel hneď. Spolu s kamarátom sme stretnutie odkladali. Povedali sme si: "Tento týždeň nemáme čas, pôjdeme tam o dva..." No raz sme si povedali: "Tak už dosť, už to nebudeme odkladať." A šli sme.
Akurát v ten deň mali v klube špeciálne stretnutie, volilo sa nové vedenie klubu. Síce sme úplne nevedeli, čo sa deje, ale koncept rečnenia nás zaujal. Nemali s nami veľa práce. Po skončení stretnutia som len dal svoj email, spýtal sa, koľko stojí členské a ďalšie technické veci. Zvyšok je históriou...

# 2. Prečo si šiel do vedenia?
Zo začiatku som ani nevedel o takejto možnosti a ani mi neprišla nejako zaujímavá. Ja som sa chcel učiť networkovať a rečniť. Raz však za mnou prišiel vtedajší prezident Jožo Starúch, že vraj mám dobré nápady a že či by som to nechcel skúsiť vo vedení. Chvíľu som premýšľal a dohodli sme sa, že sa len tak nezáväzne prídem pozrieť na niektorú ich poradu. A potom som bol ešte asi na jednej ďalšej, kým som sa definitívne rozhodol. Odvtedy som vo vedení nepretržite až doteraz.

# 3. Vieš uviesť jeden konkrétny príklad, kde ti Toastmasters pomohol v reálnom živote?
Minulý rok som šiel prvýkrát prednášať na konferenciu Namakaný deň v Košiciach. Stáť po prvýkrát pred sto až stopäťdesiatimi ľuďmi nie je jednoduché, ale aj vďaka Toastmasters som to zvládol. Moja prednáška nebola bez chýb, ale nebyť Toastmasters, asi si ani netrúfnem tam vystúpiť.

# 4. Môžeš uviesť jednu-dve veci, ktoré si o sebe vďaka Toastmasters zistil?
Zistil som o sebe, že ma baví rečniť a vystupovať pred ľuďmi. Šiel som do klubu naučiť sa konkrétne veci, ale napokon som zistil, že ma to rečnenie vlastne aj baví. Niekto chodí hrať po večeroch bowling, ja mám Toastmasters.

Ďalšia vec, ktorú som o sebe zistil, je, že dokážem viesť ľudí. Zistil som to po roku vo vedení klubu. Ako itečkár som nevedel, či na to mám. V klube sme mali krízu členstva, neboli aktívni, odchádzali preč. A mne sa podarilo tento negatívny trend, spolu s ďalšími vedúcimi, odvrátiť. Keď som zvládol manažovať neziskovku v čase krízy, zvládnem manažovať aj ľudí vo svojom vlastnom tíme.

Pridám ešte jeden postreh. Zistil som, že ľudia sú rozdielni a niektoré veci si vysvetlia inak, ako ich chápem ja. Ak sa otvorene nediskutuje, môžu vznikať v tíme konflikty. Komunikácia je základ.